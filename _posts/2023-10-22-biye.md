---
layout: post
title: "বিয়ে ১০১"
date: 2023-10-23 00:00:00 +0600
categories: Collected
tags: marriage
---

# বিয়ে ১০১

বিয়ে করার চেয়ে আমেরিকায় বোমা মারা সহজ ৷ বিয়ের জন্য আপনাকে একজন ঘটক ধরতে হবে ৷ পাত্রী দেখতে গিয়ে, পছন্দ হোক বা না হোক পাত্রীকে সালামি দিতে হবে ৷ পাত্রী পছন্দ হওয়ার পর মাহরাম-গায়রে মাহরামদের সামনে পাত্রীকে প্রদর্শন করতে হবে ৷ বর পক্ষের আত্মীয়-স্বজনের সংখ্যাগরিষ্ঠ ভোটে জয়ী হওয়ার পর পাত্রী পক্ষের মাহরাম-গায়রে মাহরাম আত্মীয়-স্বজনের ভোটের জন্য অপেক্ষা করতে হবে ৷ পাত্রী পক্ষের সম্মতি পাওয়ার পর দেনমোহর, গয়না, অতিথি আপ্যায়ন, বিবাহের তারিখ ইত্যাদি খুঁটিনাটি বিষয় নিয়ে ফর্দ করতে হবে ৷ ফর্দে দুই পক্ষ মৃদু থেকে তীব্র বাক যুদ্ধে লিপ্ত হবে ৷ শান্তি চুক্তি না হলে এই প্রক্রিয়া চলতে থাকবে, চুক্তি হলে পরবর্তী ধাপে অগ্রসর হওয়া যাবে ৷

পরবর্তী ধাপে কনের সাজগোজের খরচ পাত্রকে বহন করতে হবে ৷ শুধু বর আর কনে সাজলেই হবে না, দুই পক্ষের পরিবারকেও সাজাতে হবে ৷ বিয়ের আগের দিন রাতে গায়ে হলুদের অনুষ্ঠানে কেক, বিরিয়ানি পার্টির আয়োজন করতে হবে ৷ অনুষ্ঠানে তৃতীয় লিঙ্গের মানুষদের আগমন ঘটতে পারে, তাদের কিছু দান করতে হবে ৷ কনে পক্ষের বাড়িতে গেটের সামনে যারা থাকবে তাদের খুশি করে স্টেজের দিকে এগিয়ে যেতে হবে ৷ স্টেজে বসার পর হাত ধোয়ানোর জন্য যেসব শালা-শালীরা আসবে তাদের বিদায় করার পর ডেকারেশনের বয়দের কিছু দিতে হবে ৷ যে মৌলভি বিবাহ পড়াবেন তাকেও কিছু হাদিয়া দিতে হবে ৷ কাজীর বিলতো রয়েছেই ৷ এসব দেখে আপনার মনে হবে, বিয়ে না করে আমেরিকায় গিয়ে দুইটা বোমা মেরে আসা সহজ ছিল ৷ কিন্তু আপনি তাও করতে পারবেন না ৷

বাঙালীর আমেরিকা বিরোধীতা হলো ভন্ডামী ৷ মুক্তিযুদ্ধের সময় আমেরিকা বাংলাদেশের স্বাধীনতার বিরোধীতা করেছে বলে যারা মুক্তিযুদ্ধের চেতনার ফেরী করে খোঁজ নিলে দেখবেন মুক্তিযুদ্ধের প্রথম সারির নেতাদের সন্তান, নাতি, পুতি, আত্মীয়-স্বজন আমেরিকার নাগরিক ৷ ভবিষ্যতেও আরো অনেক চেতনাবাজ আমেরিকায় নাগরিকত্ব নেওয়ার লাইনে দাঁড়াবে ৷ আমেরিকার বিরূদ্ধে জিহাদের ঘোষণা দিয়ে যে হুজুর ওয়াজের মঞ্চ কাঁপায়, শুক্রবারে নামায শেষে তিনিই ঘোষণা দেন, আলহামদুলিল্লাহ! ওমুক ভাইয়ের ছেলে তমুক আমেরিকায় গিয়ে পৌঁছেছে নামাযের পর সবাই তার জন্য দোয়া করবেন ৷ মঞ্চে আমেরিকা বিরোধীদের কাছ থেকে টাকা নেয়, মসজিদে আমেরিকাওয়ালার কাছ থেকে ৷ 

আমেরিকার সম্রাজ্যবাদ নিপাত যাক বলে যে সমাজতান্ত্রিক বিপ্লবী রাজপথ কাঁপাতো, তিনিও এখন আমেরিকার ছায়াতলে আশ্রয় গ্রহণ করেছেন ৷ বহু মর্দে মুজাহিদ আমেরিকার বিরোধীতা করতে করতে জীবনের ঝুঁকি নিয়ে অবৈধ পথে আমেরিকায় পাড়ি দিয়েছে ৷ সুযোগ পেলে আরো অনেক মুজাহিদ পাড়ি দিবে কিন্তু আমেরিকার আগ্রাসনের শিকার কোন দেশে যাবে না ৷ ডলারের নিচে জিহাদি জযবা চাপা পড়ে যায় ৷ 

এসব ভন্ডামী যদি ধরতে পারেন তাহলে আপনি সাবালক অর্থাৎ আপনার বিয়ের বয়স হয়েছে ৷ না হয় আপনি এখনো নাবালক রয়ে গেছেন ৷ 
হাদীস অনুসারে সাবালক পুরুষ অভিভাবকের সম্মতি ছাড়া বিয়ে করতে পারলেও মেয়েদের অভিভাবকের সম্মতি ছাড়া বিয়ে বাতিল ৷ যে হুজুর বিয়ে পড়ান, যে কাজী বিবাহ রেজিষ্ট্রার করেন তারা ভালো করেই উক্ত হাদীস জানেন ৷ তারপরেও হুজুর অভিভাবক ছাড়া বিয়ে পড়ান, কাজী কাবিন রেজিষ্টার করেন ৷ কারণ আনুষ্ঠানিক বিয়েতে সবাই লাভবান হলেও, হুজুর আর কাজী লাভবান হতে পারেন না ৷ অভিভাবকদের সম্মতির বিয়েতে হুজুর যদি একশ টাকা হাদিয়া পান, প্রেমের বিয়েতে পান এক হাজার টাকা ৷ কাজী যদি পাঁচ হাজার টাকা ফি পায়, গোপন বিয়েতে পায় পনের হাজার টাকা ৷ যদিও তারা ইসলাম সম্পর্কে সাধারণ মানুষের চেয়ে ভালো জ্ঞান রাখেন, কিন্তু টাকার লোভের কারণে পালন করতে পারেন না ৷ টাকার লোভ কার না আছে! 

বিবাহের পরে সবার কাঙ্খিত স্বপ্ন থাকে সন্তান জন্ম দেওয়া ৷ বিশ্ব স্বাস্থ্য সংস্থা (WHO) এর মতে, একটি দেশে ১৫ শতাংশ সিজার হতে পারে কিন্তু বাংলাদেশে দাঁড়িয়েছে ৪৫ শতাংশে, যা বিশ্ব স্বাস্থ্য সংস্থার নির্ধারিত মাত্রার প্রায় তিন গুণ ৷ সেভ দ্য চিলড্রেনের তথ্যমতে, ২০১৮ সালে এক বছরে বাংলাদেশে অপ্রয়োজনীয় সিজার হয়েছে ৮ লাখ ৬০ হাজার ৷ বঙ্গবন্ধু শেখ মুজিব মেডিকেল বিশ্ববিদ্যালয়ের চিকিৎসক রেজাউল করিম কাজল বলেন, "২০০৮ সালে ওষুধ কোম্পানি গুলোর তরফ থেকে তেরি করা এক হিসেবে বলা হয়, বাংলাদেশে বছরে প্রায় ৬ লাখ গর্ভপাতের ঘটনা ঘটে । প্রতি এক হাজারে ১৮.২ জন নারী গর্ভপাত ঘটাচ্ছেন ।" যে মুসলিম ডাক্তার বিনা প্রয়োজনে অপারেশন করে মায়েদের পঙ্গু করে দিচ্ছেন, ভ্রুণ হত্যা করছেন কাফের-মুশরিকরা মুসলমান মা ও শিশুদের হত্যা করছে বলে তিনিও কেঁদে বুক ভাসান ৷ 

পুলিশ সদর দপ্তরের তথ্যমতে, গত পাঁচ বছরে ২৭ হাজার ৪৭৯টি ধর্ষণের মামলা হয়েছে ৷ এর মধ্যে ২০২২ সালে সারা দেশে চার হাজার ৭৬২টি ধর্ষণের মামলা হয়েছে ৷ মুসলিম দেশে কাফেররা মুসলমান মা-বোনদের ধর্ষণ করছে বলে এসব ধর্ষকরাও প্রতিবাদ সভা করে ৷ অন্যের জায়গা দখল করে রাখা লোকটাও অমুসলিমরা মুসলিম ভূমি দখল করে রেখেছে বলে স্লোগানে স্লোগানে রাজপথ কাঁপিয়ে দেয় ৷ বিনা বিচারে বিনা অপরাধে নিরীহ মানুষকে হত্যা করা অস্ত্রধারী লোকটাও অমুসলিমরা নিরাপরাধ মুসলমানকে হত্যা করছে বলে আফসোস করে ৷ বিচারকের আসনে বসে ক্ষমতাবানদের গোলামি করা বিচারক অন্য দেশের মুসলিম শাসকরা আমেরিকার গোলামি করছে রায় দেন ৷ চারাপাশের এতসব ভন্ডামি আর ভন্ডদের দ্বারা নিয়ন্ত্রিত হয়েও আমরা মনে করি আমরা দুনিয়ার শ্রেষ্ঠ মুসলিম সমাজে বাস করছি, অন্যরা ইসলামের কিছুই জানে না ৷

নবী-রাসূলগণ যদিও দুনিয়ার সকল সৃষ্টির কল্যাণে প্রেরিত হয়েছেন তবুও তাদের সবার জীবনে একটা কমন বিষয় লক্ষ করা যায় ৷ তারা প্রথমে নিজের চারপাশের লোকজনকে দাওয়াত দিয়েছেন, পরবর্তীতে হিজরত করেছেন ৷ আমরা নবী-রাসূলের আদর্শকে অনুসরণ করি না ৷ আমরা অনুসরণ করি পীর সাহেবকে ৷ পীর সম্পর্কে মাওলানা আশরাফ আলী থানবী (রাহিঃ) একটা গল্প আছে—
এক পীরকে তার মুরিদ বাড়ীতে দাওয়াত দেওযার পর পীর ঘরে পা রাখতেই বলে উঠলো, "হুট, হুট, হুট, হুট ৷" মুরিদ অবাক হয়ে জিজ্ঞেস করলো, "হুজুর, আপনি হঠাৎ হুট, হুট করলেন যে!!" পীরের  উত্তর, "আমি দেখলাম, মক্কা শরীফে কুত্তা ঢুকতেছে, আমি হুট, হুট করে তাড়িয়ে দিলাম ৷" মুরিদ ভাবলো তার পীর কত বড় বুযুর্গ! পর্দার আড়াল থেকে মুরিদের স্ত্রী সব শুনছিল ৷ সে কিছুতেই একথা বিশ্বাস করতে পারলো না ৷ তাই সে পীরকে প্লেট ভর্তি ভাত দিলো, কিন্তু কোন তরকারির বাটি দিলো না ৷ পীর তরকারির অপেক্ষা করতে করতে এক সময় জিজ্ঞেস করলো, "কোন তরকারি দিবেন না?" মুরিদের স্ত্রী জবাব দিলো, "আপনি এখান থেকে মক্কা শরীফের কুত্তা দেখেন! অথচ ভাতের নিচে যে তরকারি দেওয়া আছে সেটা দেখেন না?"

চারপাশের সমাজ ব্যবস্থা, জন্ম থেকে মৃত্যু পর্যন্ত কতটুকু সত্যিকার অর্থে ইসলামী শরীয়াহ অনুযায়ী পালিত হচ্ছে সেসব চিন্তা না করে যখন কেউ অন্যদেশে ইসলাম কায়েমের স্বপ্ন দেখায় তাদের অবস্থা হলো ভন্ড পীর আর তার মুরিদদের মত ৷ আরেক শ্রেণীর লোক আছে বাস্তবে বৌ এর দেখা নেই, কিন্তু কল্পনায় বাসরের সুখ অনুভব করে ৷ কল্পনায় বাসর করা লোকগুলো বিয়ে করার পরই বুঝতে পারে এটি একটি কঠিন দায়িত্ব ৷ কাল্পনিক ইসলাম পালন করা লোকগুলো যখন আবেগী ইসলাম ছেড়ে বাস্তবিক ইসলাম পালনে মনোযোগী হবে তখন কেউ ইসলামের নামে ভন্ডামী করার সুযোগ পাবে না ৷
